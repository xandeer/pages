<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.0 Strict//EN"
"http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="en" xml:lang="en">
<head>
<!-- 2022-04-19 Tue 17:20 -->
<meta http-equiv="Content-Type" content="text/html;charset=utf-8" />
<meta name="viewport" content="width=device-width, initial-scale=1" />
<title>宿青溪驿奉怀张员外十五兄之绪</title>
<meta name="generator" content="Org Mode" />
<link rel="stylesheet" href="static/x.css" type="text/css"/><meta charset="utf-8"><meta name="viewport" content="width=device-width, initial-scale=1.0">
</head>
<body>
<div id="content" class="content">
<h1 class="title">宿青溪驿奉怀张员外十五兄之绪</h1>
<dl class="org-dl">
<dt>link</dt><dd><a href="20200831095431-金圣叹选批杜诗.html#ID-9D416328-A9BD-4800-B989-CC7F5E18563C">金圣叹选批杜诗</a></dd>
<dt>link</dt><dd><a href="20200723210238-resonant.html#ID-5AB74F83-F7A1-43F7-BC7D-FF48A3E40CEB">Resonant</a></dd>
</dl>


<p class="verse">
漾舟千山内，日入泊枉渚。<br />
我生本飘飘，今复在何许？<br />
石根青枫林，猿鸟聚俦侣。<br />
月明游子静，畏虎不得语。<br />
中夜怀友朋，乾坤此深阻。<br />
浩荡前后间，佳期付荆楚。<br />
</p>


<p>
既是奉怀张十五，却只有「中夜怀友朋」五字，其余并不更叙。然则通首皆宿青溪驿而偶及张耶？不知之人，讵曰不然。岂知此诗乃是写张十五无一日不怀先生，而日日苦不知先生在何处；先生却偶然此日，恰在此处，既料是张之所不知，实并亦自之所不料。于是哭不及，笑不及，撰诗三解，默呼遥告：劳君茫茫相念，我今夜乃适在此驿也。通篇一气呼应，总是借好友恩情，写自家流落。作怀张诗读固非，作纪程诗读亦非，全是一片灵幻摇动而成。
</p>

<p class="verse">
漾舟千山内，日入泊枉渚。<br />
我生本飘飘，今复在何许？<br />
</p>

<p>
通日漾舟，至日入泊舟，于是宿青溪驿也。言「千山」者，见不止此日，此日已前，此日已后，日日漾舟可知。而此日则适泊枉渚，陡然忽动心作诗耳。看他三分人语，七分鬼语，凭空托一好友，而于其好友心中口中，凭空问出四字曰：杜子美，「今在何许？」又即便自言自语答之曰：「诚哉，吾生飘飘，昨亦不知在何许，明亦不知在何许，然则今夜真正复不知我在何许也！」先生已明在青溪驿而又云「在何许」，可知张语耳。如此想法、章法、句法，岂不奇？一解。
</p>

<p class="verse">
石根青枫林，猿鸟聚俦侣。<br />
月明游子静，畏虎不得语。<br />
</p>

<p>
写今夜宿处，下是石根，上是枫林，无数是猿鸟，一片是月明。不知者谓是写青溪驿景，殊不知乃是写宿青溪驿人。盖竖计一生百年，则今夜；横计乾坤万里，则此处。故下紧接「游子静」三字成句。「游子」者，石根上、枫林下、猿鸟边、月明中之人。「静」者，石根上、枫林下、猿鸟边、月明中之情也。第四句正写「静」字之苦，非必青溪有虎。即使无虎，而我为失群之人，即又何恃而不畏哉？既已甚畏，即又何敢出一语哉？盖友朋隔绝之苦如此。二解。
</p>

<p class="verse">
中夜怀友朋，乾坤此深阻。<br />
浩荡前后间，佳期付荆楚。<br />
</p>

<p>
「怀友朋」者，怀彼之怀我也。彼怀我，我安得不怀彼？既怀彼，安得不以我告彼？于是告之曰：乾坤大矣，于乾坤中有此驿，于驿前有此渚，于渚上有此舟。我则于此驿、此渚、此舟，深而又阻也。因云：今夜之前为前，今夜之后为后，前后之间为今夜。夫今夜，我尔佳期则既明明已矣。「付荆楚」「付」字妙！是今夜佳期绝望之辞，非日后佳期早订之辞。看他如此二语上又加「浩荡」字，真令人茫然魂断也。三解。
</p>
</div>
<div id="postamble" class="status">
<div class="links"><a href="#content">T</a><a href="index.html">H</a><a id="share-img">I</a><a href="20210629191000-000_index.html">0</a></div><script src="static/dom2img.min.js" type="text/javascript"></script><script src="static/x.js" type="text/javascript"></script>
</div>
</body>
</html>
