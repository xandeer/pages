<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.0 Strict//EN"
"http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" lang="en" xml:lang="en">
<head>
<!-- 2022-05-17 Tue 16:09 -->
<meta http-equiv="Content-Type" content="text/html;charset=utf-8" />
<meta name="viewport" content="width=device-width, initial-scale=1" />
<title>感士不遇赋</title>
<meta name="generator" content="Org Mode" />
<link rel="stylesheet" href="static/x.css" type="text/css"/><meta charset="utf-8"><meta name="viewport" content="width=device-width, initial-scale=1.0">
</head>
<body>
<div id="content" class="content">
<h1 class="title">感士不遇赋</h1>
<div id="table-of-contents" role="doc-toc">
<h2>Table of Contents</h2>
<div id="text-table-of-contents" role="doc-toc">
<ul>
<li><a href="#org53db49d">1. 感士不遇赋序</a></li>
<li><a href="#orgabbfbb1">2. 感士不遇赋</a></li>
</ul>
</div>
</div>
<dl class="org-dl">
<dt>author</dt><dd><a href="20200920100840-陶渊明.html#ID-E2BCA617-4FFF-49CA-9A0C-B3F0F0DC8151">陶渊明</a></dd>
</dl>

<div id="outline-container-org53db49d" class="outline-2">
<h2 id="org53db49d"><span class="section-number-2">1.</span> 感士不遇赋序</h2>
<div class="outline-text-2" id="text-1">
<p>
昔董仲舒作《士不遇赋》，司马子长又为之。余尝以三馀之日，讲习之暇，读其文，慨然惆怅。夫履信思顺，生人之善行；抱朴守静，君子之笃素。自真风告逝，大伪斯兴，闾阎懈廉退之节，市朝驱易进之心。怀正志道之士，或潜玉于当年；洁己清操之人，或没世以徒勤。故夷皓有「安归」之叹，三闾发「已矣」 之哀。悲夫！寓形百年，而瞬息已尽；立行之难，而一城莫赏。此古人所以染翰慷慨，屡伸而不能已者也。夫导达意气，其惟文乎！抚卷踌躇，遂感而赋之。
</p>
</div>
</div>
<div id="outline-container-orgabbfbb1" class="outline-2">
<h2 id="orgabbfbb1"><span class="section-number-2">2.</span> 感士不遇赋</h2>
<div class="outline-text-2" id="text-2">
<p>
咨大块之受气，何斯人之独灵；禀神智以藏照，秉三五而垂名。或击壤以自欢，或大济于苍生，靡潜跃之非分，常傲然以称情。世流浪而遂徂，物群分以相形，密网裁而鱼骇，宏罗制而鸟惊。彼达人之善觉，乃逃禄而归耕。山嶷嶷而怀影，川汪汪而藏声；望轩唐而永叹，甘贫贱以辞荣。淳源汩以长分，美恶作以异途，原百行之攸贵，莫为善之可娱。奉上天之成命，师圣人之遗书，发忠孝于君亲，生信义于乡闾。推诚心而获显，不矫然而祈誉。
</p>

<p>
嗟乎！雷同毁异，物恶其上，妙算者谓迷，直道者云妄。坦至公而无猜，卒蒙耻以受谤；虽怀琼而握兰，徒芳洁而谁亮？哀哉，士之不遇，已不在炎帝帝魁之世。独祗修以自勤，岂三省之或废；庶进德以及时，时既至而不惠。无爰生之晤言，念张季之终蔽；湣冯叟于郎署，赖魏守以纳计。虽仅然于必知，亦苦心而旷岁。审夫市之无虎，眩三夫之献说。悼贾傅之秀朗，纡远辔于促界。悲董相之渊致，屡乘危而幸济。感哲人之无偶，泪淋浪以洒袂。承前王之清诲，曰天道之无亲；澄得一以作鉴，恒辅善而佑仁。夷投老以长饥，回早夭而又贫；伤请车以备椁，悲茹薇而殒身。虽好学与行义，何死生之苦辛！疑报德之若兹，惧斯言之虚陈。何旷世之无才，罕无路之不涩；伊古人之慷慨，病奇名之不立。广结发以从政，不愧赏于万邑；屈雄志于戚竖，竟尺土之莫及！留诚信于身后，恸众人之悲泣。商尽规以拯弊，言始顺而患入。奚良辰之易倾，胡害胜其乃急！
</p>

<p>
苍旻遐缅，人事无已；有感有昧，畴测其理。宁固穷以济意，不委曲而累己。 既轩冕之非荣，岂缊袍之为耻。诚谬会以取拙，且欣然而归止。拥孤襟以毕岁， 谢良价于朝市。
</p>
</div>
</div>
</div>
<div id="postamble" class="status">
<div class="links"><a href="#content">T</a><a href="index.html">H</a><a id="share-img">I</a><a href="20210629191000-000_index.html">0</a></div><script src="static/dom2img.min.js" type="text/javascript"></script><script src="static/x.js" type="text/javascript"></script>
</div>
</body>
</html>
